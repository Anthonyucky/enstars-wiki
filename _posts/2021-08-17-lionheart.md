---
permalink: /leo/tl/lionheart/
layout: post
title: lionheart
author: kyuu
tags:
- Sena Izumi
- Tsukinaga Leo
date: 2021-08-17

---
ผมเคยถามอยู่นะว่าทำไมเจ้านั่นถึงไม่ชอบโมทซาร์ท

ก็ไม่ได้ว่าสนใจขนาด*นั้น*หรอก

แต่เห็นเป็นคนพูดตรง ๆ ไม่ค่อยสนใจใคร จริงๆ หมอนั่นก็ไม่ค่อยนินทาใครเท่าไหร่นะ ขนาดคนอย่างผมยังสรรหาคำพูดดี ๆ มาให้ได้เลย ถึงจะแค่คำพื้น ๆ พวก "เจ๋งสุด ๆ ไปเลย" "สุดยอด!" พวกนั้นน่ะ

ถ้าจะพูดว่าไม่ชอบใครละก็ คงจะต้องไม่ชอบ—ไม่สิ เกลียดคนนั้นไปเลยล่ะ ไม่ต้องถึงขั้นโง่สุด ๆ ไปเลย หรือเป็นตัวร้ายหลุดมาจากละครหรอก ปกติก็เห็นสรรหาข้อดีในตัวคนออกมาได้ตลอด

แต่จริง ๆ มันก็เป็นจุดอ่อนอยู่เหมือนกันนะ

"อืม ถ้าถามว่าทำไมไม่ชอบโมทซาร์ทเหรอ"

หลังเลิกเรียนที่ยูเมโนะซากิ ในห้องเรียนว่าง ๆ ห้องนั้นที่ยึดเป็นห้องซ้อมแล้วดันโต๊ะไปข้างหลังนั้นน่ะ—

"ก็แค่ไม่ชอบเป็นคน ๆ ไป ไม่ได้มีสาเหตุอะไรหรอก"

พูดอะไรก็ไม่ค่อยรู้เรื่องอยู่แล้ว หมอนั่น — สึกินากะ เลโอ — ก็ทำหน้าบึ้งใส่อีก นอกจากจะดูเป็นเด็กแล้ว ยังทำตัวเป็นเด็กอีกนะ

ถ้าลองถามบางคน อาจจะมองว่าหมอนั่นเป็นผู้หญิงก็ได้ หุ่นตัวเล็ก ๆ หน่อย แต่ก็หน้าตาไม่แย่นะ น่าแปลกใจว่าถึงจะตัวผอม ก็ไม่ได้ดูปวกเปียก เหมือนสัตว์ตัวเล็กตัวนึง แต่ก็ไม่ถึงประเภทสัตว์กินเนื้อหรอก

แสงแดดช่วงเย็นส่องเข้ามาผ่านหน้าต่าง สะท้อนกับผมสีแสดมัดปลายไว้หน่อย ๆ ตัวลงไปนอนบนพื้นอยู่นิ่ง ๆ

หมอนั่นน่ะเหมือนสัตว์ที่ยังไม่มีใครมาเจอ ปอยผมที่ปลายนี่แกว่งเหมือนกับหางเลย — น่ารำคาญชะมัด อยู่ที่ไหนหมอนั่นก็ทำเหมือนอยู่บ้านตลอด ตรงข้ามกับตัวเราที่ทำตัวไม่ค่อยถูกเวลาอยู่ที่อื่นเลย

เหมือนหมอนั่นจะได้ "แรงบันดาลใจ" มาจากไหนไม่รู้ระหว่างเปลี่ยนชุดตัวเอง... แล้วก็ลงไปนอนแต่งเพลงบนพื้นซะแล้ว ชุดยังถอดไม่เสร็จเลย

ห้องเรียนก็เป็นห้องที่ไม่ได้ใช้ ไม่ค่อยจะได้ทำความสะอาดเท่าไหร่ ลงไปนอนกลิ้งบนพื้นเสื้อก็เลอะหมดสิ พอเห็นก็รำคาญ เหยียบไปบนตัวหมอนั่นนั่นแหละ

ก็ไม่ได้ว่าไม่เคารพนะ แต่เรื่องนี้นี่ไม่ไหวจริง ๆ รู้สึกเหมือนเด็ก 2 ขวบที่กลายมาเป็นเด็กม. ปลายซะมากกว่า — พ่อแม่เป็นคนยังไงละนั่น? ยิ่งชุด Knights เป็นสีขาวซะส่วนใหญ่ ไปนอนกลิ้งอย่างนั้นก็เลอะหมดสิ

"โมทซาร์ท"

ไม่สนใจที่เหยียบอยู่รึไง นอนทำหน้าบึ้งอย่างนั้น

"ก็เห็นเค้าบอกกันว่าโมทซาร์ทแค่แต่งเพลงเอาเงินนี่นา ก็คงเป็นเหตุผลที่เกลียดเค้า...ล่ะมั้ง"

"มันก็แค่เรื่องเล่าไม่ใช่รึไง ก็แค่คู่แข่งปล่อยข่าวมั่วไปเรื่อย แถมอีกอย่าง สมัยนั้นเป็นนักแต่งเพลงไม่ได้ง่ายหรอกนะ ถ้าคิดอย่างนั้นนักแต่งเพลงก็แต่แต่งเพลงเอาเงินหมดล่ะสิ เมื่อก่อนใครจะมานอนกลิ้งแต่งเพลงเป็นงานอดิเรกแบบนายได้ล่ะ"

ยิ้มแห้ง ๆ พลางพยายามนึกถึงเรื่องที่เรียน ทำไมต้องมานั่งปกป้องนักเพลงเพลงสมัยโบราณที่แทบจะไม่รู้อะไรเลยด้วยนะ...? ไร้สาระชะมัด

"แล้วมันเกี่ยวอะไรเนี่ย"

"นี่ เซน้ะ ห้ามพูดว่ามันไม่เกี่ยวนะ"

ชื่อก็พูดดี ๆ ไม่เป็น เลโอเงยหน้ามามอง ทำหน้าหงอยใส่

"ทุกอย่างมันเกี่ยวหมดแหละ"

"หืม? ก็นั่นมันวิธีที่นายมองโลกนี่นา อย่าเอามุมมองนายมาอัดใส่กันอย่างนี้สิ"

"ยิ่งนายพูดแง่ลบเท่าไหร่นายก็แย่ลงเท่านั้นนะ คำแย่ ๆ ยิ่งพูดก็ยิ่งย้อนเข้าตัวนาย อย่าประมาทเรื่องคำพูดล่ะ ฟังฉันไว้ด้วย คำสั่งของโอซามะเด็ดขาดนะ ~♪"

พูดเล่น ๆ อยู่ดี ๆ ก็นิ่งไป แล้วก็ดิ้นไปมา

"ว-ว้าก ใครเรียกฉันว่า "โอซามะ" นะ...!?"

"ก็นายไม่ใช่รึไง พอเถอะ นอกเรื่องไปไกลละ — นิสัยนี้แก้ไม่หายจริง ๆ นะ... เค้าจะแต่งเพลงเพื่อเงินแล้วจะทำไมล่ะ แต่งเพลงเป็นอาชีพแล้วผิดรึไง เอาจริง ๆ ดีกว่าพวกที่ชอบบอกว่าทำทุกอย่างเพื่อ "ความรัก" "มิตรภาพ" "เทพเจ้า" อะไรซะอีก"

"ก็นั่นมันวิธีที่นายมองโลกไม่ใช่รึไง เซน้ะ อย่าเอามุมมองนายมาอัดใส่กันอย่างนี้สิ~! ใช่มะล่ะ...?♪"

ขำซะเหมือนทำอะไรสำคัญสำเร็จซักอย่าง น่าเบื่อชะมัด... มาทำให้อารมณ์เสียแบบนี้ เลยเหยียบเลยจากเดิมไปหน่อยที่หัว

"งือออ ไม่ล่ะ มันมีอะไรผิด — ผิดปกติ ไม่สิไม่ไม่ไม่ ยากจังเลยแฮะ... ทำไมภาษามันซับซ้อนจังนะ บอกไม่ถูกเลย! หอคอบแห่งบาเบลล้มลงแล้ว...! ภาษานี่ไม่ได้เรื่องเลย! ขยะชัดชัด! ใช้แค่เสียงดนตรีนี่แหละ!

ไม่ได้สนใจที่เหยียบหัวอยู่เลยซักนิด หมอนั่นทำหน้าบึ้งที่ไม่ค่อยเข้ากับนิสัยตัวเองเท่าไหร่

ถามจริง ๆ เถอะ เชื่อในพลังของคำพูดบ้างมั้ยนะ

ลองคิดก่อนพูดซักหน่อยก็คงดี... มาให้นั่งฟังที่พูดไร้สาระทุกอย่างแบบนี้ แล้วบังคับให้สนใจกันเนี่ย รู้สึกปัญญาอ่อนจริง ๆ

"เซน้ะ, นายรู้มั้ยว่าถึงโมทซาร์ทจะแต่งเพลงแค่เพื่อเอาเงินเนี่ย ก็มีอยู่เพลงนึงนะที่แต่งแบบไม่ค่อยสนเรื่องเงินน่ะ? ผลงานชิ้นยิ่งใหญ่ของเค้า — 'A Little Serenade' *ไอเนอไคลเนอนัคท์มูซีค*น่ะ"

"อืม, ก็ที่โรงเรียนก็สอนอยู่เหมือนกัน นายก็ควรจะเข้าคาบเรียนบ้างนะ ก่อนจะโดนซ้ำชั้น"

"ก็ไม่ชอบเข้าเรียนเลยนี่นา; ไม่เอาหรอก ไม่อยากให้ใครมาสอนอะไรฉันทั้งนั้น มีด้วยเหรอมนุษย์ที่ให้ลิงมาช่วยสอนเลข? เอ แต่จริง ๆ ก็อาจจะมีนะ! ไม่รู้สิ แต่เข้าเรียนแล้วเหมือนโดนล้างสมอง ไม่ชอบซะเลย ทำไมต้องตีกรอบให้เราทั้งที่อวกาศก็กว้างใหญ่ขนาดนี้นะ!?"

"นอกเรื่องอีกแล้ว สรุปไม่ชอบเพราะอะไรเนี่ย เพราะเค้าแต่งเพลงเอาเงิน... แล้วอยู่ดี ๆ ก็เปลี่ยนใจน่ะเหรอ? ไม่ชอบที่เค้าไม่ซื่อกับตัวเอง – ไม่จริงใจรึไง?"

"งืมมม ไม่รู้เหมือนกัน แต่ก็ไม่ชอบอยู่ดี! ฉันก็ไม่รู้หรอกนะว่าโมทซาร์ทเป็นคนยังไง ถ้าเจอตัวกันเผลอ ๆ อาจจะเข้าคอกันก็ได้! แต่ถึงโมทซาร์ทจะเขียนเพลงไม่สนเรื่องเงินก็ตาม โลกที่โหดร้ายก็กลับป้ายสีเค้าให้เป็นคนโลภไปได้! เอ, ไม่ชอบเพราะเรื่องนั้นรึเปล่านะ!?"

"อย่าหันมาถามสิ ยิ่งนายพูดยิ่งงงเพิ่ม... งงไปหมดแล้ว พอเถอะ"

เสียเวลาจริง ๆ ผมหันหลังกลับจะออกจากห้องนั้น

"ฉันมีงานต้องทำต่อ... ขอตัวไปก่อนละกัน หยุดนอนกลิ้งอยู่ในห้องแล้วก็กลับบ้านได้แล้ว เดี๋ยวที่บ้านก็เป็นห่วงหรอก"

"อืม สำหรับครอบครัวฉัน ไม่มีฉันไปซะน่าจะดีกว่า"

หมอนั่นพึมพำแปลก ๆ พูดอ้อม ๆ พูดเสร็จก็พลิกตัวลุกขึ้น แล้วก็โยนอะไรมาให้

ผมรีบรับไว้ในมือ เหมือนมันโดนดูดเข้ามาในอุ้งมือเลย หยิบขึ้นมาดู — เป็นเทปคาสเซ็ท หลุดมาจากยุคไหนเนี่ย

"อะไรน่ะ"

"เพลงใหม่ ชื่อเพลง... "A Little Sena Izumi"!♪"

"เห ลอกมาจาก "A Little Serenade" ชัด ๆ ? ไปหัดสรรสร้างคำมาใหม่นะ... รับไว้ก่อนละกัน แต่จะให้ไว้ทำอะไรเนี่ย ให้ไปใช้ซ้อมขึ้นแสดงครั้งต่อไปเหรอ"

"เอาไปทำอะไรก็เรื่องของนาย แค่แต่งเพราะอยากน่ะ! วะฮะฮ่า! ☆"

"เอ่อ งั้นฉันเก็บไว้ก่อนละกันนะ ...เจอกัน บ๊ายบาย~?"

"เซน้ะ จริง ๆ ที่ว่าไม่ชอบโมซาร์ทน่ะ..."

เลโอมองตรงมาที่ผม ยิ้มแห้ง ๆ ปกติไม่ค่อยเจอเจ้านั่นในมุมนี่เท่าไหร่

"...ฉันอาจจะแค่อิจฉาเค้าก็ได้มั้ง"

ตอนนั้นถามความหมายไปก็คงไม่ได้อะไร ก็เลยไม่ได้ถามไป — จนถึงตอนนี้ยังไม่รู้เลยว่าหมอนั่นหมายความว่าอะไรกันแน่

---

เวลาผ่านไป

มีอะไรหลาย ๆ อย่างเกิดขึ้น หมอนั่นขังตัวเองไว้ในห้องซะจนแทบจะจำหน้าไม่ได้แล้ว แต่ถึงยังไงก็เป็นผู้นำของ Knights... ก็ต้องไปขอให้ช่วยเซ็นชื่อให้ถ้าจะเข้าร่วมดรีมเฟสน่ะนะ

DDD นั่นก็จะเริ่มแล้ว

แล้ว Knights ก็จะเข้าร้วมด้วย

เลยลองไปหาหมอนั่นที่บ้านดู

น่าแปลกใจว่าบ้านหมอนั่นก็ดูปกติดี ใครจะคิดว่าคนบ้าแบบนั้นจะโตในบ้านธรรมดา ๆ แบบนี้ล่ะ ก็ไม่ได้ว่าเป็นบ้านเช่าเล็ก ๆ จริง ๆ ก็น่าจะพอมีฐานะอยู่ แต่เทียบกับคนอื่น ๆ ในยูเมโนะซากิ — พวกที่ยังกับหลุดมาจากมังงะทั้งนั้น — ดูไม่มียศฐาบรรดาศักดิ์หรือทรัพย์สินเงินทองไว้อวดเลยแฮะ

ก็เป็นบ้านทั่ว ๆ ไป ไม่ได้ฐานะเลิศหรูอะไร

เมื่อก่อนก็มาที่บ้านหลังนี้บ่อยเหมือนกันนะ ถึงจะผ่านไปนานแล้วก็เถอะ ก็เลยคุ้น ๆ อยู่บ้าง ไม่ได้เหมือนที่แปลกใหม่อะไร ถึงจะลังเลหน่อย ๆ พอเดินมาถึงหน้าประตูบ้าน แต่ก็ไม่อยากเสียเวลาเพิ่มไปกับหมอนั่นเท่าไหร่ เลยรีบ ๆ กดกริ่งหน้าบ้านไป

หลังปัดกลีบดอกไม้ที่ติดมาตอนเดินมาที่นี่ ประตูก็ค่อย ๆ แง้มเบา ๆ เห็นปอยผมน้อย ๆ โผล่ออกมาจากช่องประตู

น้องสาวของหมอนั่นไงล่ะ เหมือนจะยังใส่ชุดนักเรียนอยู่ น่าจะพึ่งกลับมาบ้านไม่นาน เธอขี้อายหน่อย ๆ เลยโผล่หัวออกมานิดนึง

ผมก็เดินมาที่นี่ตั้งกี่ครั้งแล้ว เธอยังจำผมได้อยู่ อึกอักอยู่แปบนึงเธอก็ยิ้มให้

"ส-สวัสดีค่ะ เอ่อ พี่อิซุมิ"

"อืม ว่าไง พี่ชายเธออยู่มั้ยนะ"

"อ๊ะ พอดีว่าพี่เลโอ..."

"อยู่นี่ค่ะ" เธอพูดเบา ๆ

"อืม" ผมตอบเธอไป แล้วก็เดินไปหาเธอ — ค่อย ๆ เธอจะได้ไม่กลัว

"ขอโทษที่นะ แต่... ขอฝากนี่ไปให้เจ้านั่นหน่อย ฝากไปด้วยไม่ต้องอ่านรายละเอียดมาก แค่จะเอาลายเซ็นยืนยันแค่นั้นล่ะ เดี๋ยวพรุ่งนี้มาเอา"

ระหว่างที่พูดก็ยื่นจดหมายให้เธอ หมดธุระก็ไม่มีเหตุผลต้องอยู่ที่นี่ต่อแล้ว ผมหันหลังกลับ

"อา..."

เธอจับชายเสื้อผมไว้ สีหน้าซึมเศร้า

คิ้วขมวดด้วยความเป็นห่วง เธอขอร้องผมไว้

"พี่ช่วยบอกอะไรให้พี่ชายหนูออกมาจากห้องได้มั้ยคะ พี่อิซุมิ...? ถ้าเป็นพี่ พี่เค้าน่าจะฟัง"

ด้วยน้ำเสียงที่สั่นเครือ เธอเงยหน้ามา เผยให้เห็นน้ำตาที่นองในดวงตาดวงใหญ่ของเธอ

"อ-อย่างน้อย... ช่วยบอกให้เค้ากินข้าวหน่อย... พี่เค้าไม่ฟังหนูแล้ว ถ้าขืนเป็นอย่างนี้ต่อไป... เค้าจะป่วยแน่ ๆ ช-ช่วย...ช่วยหนูหน่อยนะคะ"

'ถึงจะเป็นฉันก็เถอะ' ถ้าเป็นปกติก็คงตอบอย่างนี้ไปแล้ว พูดอะไรไปหมอนั่นก็ไม่ฟังหรอก หมอนั่นเป็นคนเลือกเองที่จะปิดหู โยนทิ้งทุกอย่างแล้วก็เก็บตัวอยู่ในห้องนั้น ผมเข้าใจผิดเอง คงไม่หวังอะไรจากหมอนั่นอีกแล้วล่ะ

เป็นพี่ชายที่ทำให้น้องสาวกังวลขนาดนี้... อยู่ต่อไปกันทำไมนะ? น่าสมเพชชะมัด

รีบ ๆ ตายไปซะไม่ดีกว่าเหรอ

ดีแล้วล่ะที่เป็นอย่างนี้ต่อไป ลึก ๆ แล้วก็อยากตอบอย่างนี้แหละ

เกือบจะพลั้งออกไปแล้ว แต่หันลงไปมองหน้าน้องสาวเธอ น้ำตาไหลลงที่แก้มของเธอ... เหมือนกับเลโอเมื่อก่อนจริง ๆ นะ

พูดอะไรไม่ออกจริง ๆ สุดท้ายก็ได้แต่ยืนนิ่ง ๆ อยู่ตรงนั้น

ทำไมถึงออกมาเป็นแบบนี้กันนะ?

"นี่"

ไม่ทันตั้งตัว เสียงที่คุ้นชินก็ดังขึ้นมา

ผมเงยหน้าอย่างตกใจ ข้างหลังตัวน้อง ตรงประตูทางเข้ามีประตูบานหนึ่งเปิดแง้มไว้อยู่ ประตูห้องของหมอนั่นเอง ผมเห็นหน้าหมอนั้นโผล่ออกมาหน่อย ๆ

พี่น้องคู่นี้นี่เหมือนกันชะมัดเลย

ผมทำสีหน้าแปลกใจเล็กน้อย หมอนั่นทำเสียงขู่ต่ำ ๆ ใส่ผม

"อย่าทำให้รุกะร้องไห้"

"...ฉันไม่ใช่เหตุผมที่เธอร้องไห้ซะหน่อย"

ระหว่างที่มองหน้ากัน ในขณะที่หมอนั่นพูดชื่อน้องสาวตัวเองออกมา รู้สึกเหมือนความรู้สึกที่เก็บไว้ ที่ทำให้อยากจะคุยกับเจ้านั่น อารมณ์หลากหลายที่เก็บมาเพราะอยากมาซัดซักครั้ง — เยอะกว่าที่คิดไว้ซะอีก อยู่ดี ๆ ก็หายไป

พอมองไปที่หมอนั่น เสื้อผ้าเก่า ๆ ...ผมยุ่งเหยิง... ขอบตำดำปรือ ตัวสั่นคลอนไร้เรี่ยวแรง เหมือนสัตว์ที่ไร้เรี่ยวไร้แรงจะทำอะไรต่อ

'เห้อ มันจบลงแล้วสินะ'

กว่าจะรู้ตัว ชีวิตวัยเยาว์ของเราก็เต็มไปด้วยรอยร้าว ความสนุกสนานที่เคยหลงเหลืออยู่ตั้งแต่เด็กของเรามันหายไปหมดแล้ว แสงสว่างเจิดจ้าของเวลาที่เคยอยู่ร่วมกันมันก็เป็นได้แค่อดีต และเจ้านั่นเองที่เลือกจะจมอยู่กับมัน

แต่ผมยังมีอะไรต้องทำอีกเยอะ

"...อย่างน้อยก็กินอะไรหน่อยเถอะ"

พูดจบก็เดินออกไป มุ่งตรงกลับบ้านทันที

ผมจะไม่หันหลังไปอีกแล้ว

มานั่งจมปลักกับความฝันที่จบไปแล้วน่ะ ผมไม่สนหรอก

---

ทางเดินจากบ้านหมอนั่นไปสถานีรถไปที่ใกล้ที่สุดนั้นเป็นทางเลียบทะเล

พึ่งจะเข้าฤดูใบไม้ผลิ ไม่มีคนอยู่ที่ริมทะเลเลย เหลือก็แค่กระป๋องเบียร์กับเศษดอกไม้ไฟที่ถูกทิ้งไว้โดยคนไร้มารยาท กับสาหร่ายที่เน่ากองกับเปลือกหอย ถ้ารองเท้าเลอะก็คงจะไม่ค่อยดีเท่าไหร่ แต่ก็เดินก้าวข้าม ๆ ไปให้ถึง ๆ ซักที

ระหว่างทางก็เตะของที่ไม่ควรอยู่ตรงนี้ ที่สะสมมาจากอดีตออกไป

ผมใส่หูฟังแล้วเสียบเข้ากับไอพอดถ้าเทียบแล้วรุ่นเก่ากว่ารุ่นล่าสุดหน่อย กดชัฟเฟิลแล้วปล่อยตัวเองไปกับเสียงเพลง พยายามจะลืมเรื่องที่ยุ่งเหยิงอยู่ในหัว

ไอพอดเครื่องนี้เต็มไปด้วยเพลงที่หมอนั่นแต่ง ก็บอกไปแล้วว่าไม่ได้อยากได้ แต่ก็เอาเพลงมาใส่เพิ่มให้เองตลิด แต่ไหน ๆ ก็ได้เพลงมาหังฟรี ก็เลยปล่อย ๆ ให้ทำไป

แถมอีกอย่าง ก็ไม่ได้ไม่ชอบเพลงที่หมอนั่นแต่งซักหน่อย

น่าแปลกใจนะ ในโลกที่เต็มไปด้วยอะไรที่น่าปวดหัวไปหมด เจออะไรที่ "ไม่ได้ไม่ชอบ" ก็ไม่ได้หาง่ายซักเท่าไหร่

ว่าแต่ ครั้งสุดท้ายที่มีเพลงใหม่เพิ่มเข้ามาเมื่อไหร่กันนะ

จำไม่ได้เหมือนกัน

เสียงคลื่นกระทบชายฝั่งค่อย ๆ เบาลง

ผมเดินก้มหน้า ฟังเพลงที่คุ้นชินไปเรื่อย ๆ

"....."

ผมหยุดทันทีโดยไม่ต้องคิด

เสียงเพลงแสบประสาทดังขึ้นมา เสียงร้องก็ฝืน แถมร้องเพี้ยนด้วย — เสียงของนักร้องมือใหม่ แต่ทำตัวเหมือนไม่รู้ว่าร้องเพี้ยนแค่ไหน ร้องซะเสียงดังมั่นใจสุด ๆ... เสียงเหมือนคนที่ไม่ควรชวนไปคาราโอเกะซักเท่าไหร่

เสียงร้องเพลงของผมเอง เมื่อนานมาแล้ว

เรื่องโมเดลลิ่งทำได้เป๊ะทุกอย่าง แต่ผมไม่เคยมีประสบการณ์ร้องเพลงต่อหน้าผู้คน... มันก็ต้องออกมาแย่สิ แต่ก็ได้เรียนอะไรมาเยอะ ดีขึ้นเยอะแล้วล่ะ

เหมือนเวลาลดน้ำหนัก — บันทึกจุดเริ่มต้นแย่ ๆ ไว้... จะได้มีอะไรเทียบว่าปรับปรุงไปแค่ไหนแล้ว เลยเก็บไฟล์เก่า ๆ นี้ไว้ในไอพอดแล้วไม่ได้ลบ

ปกติขึ้นมาแปบเดียวก็คงข้ามแล้วล่ะ แต่รู้สึกว่าจะข้ามก็ลำบาก เลยปล่อยให้เพลงเล่นต่อไป

อยู่ดี ๆ ก็มีเสียงคนน่ารำคาญบุกเข้ามา

เสียงที่อารมณ์ดีจนน่ารำคาญมาขำข้าง ๆ น่ะ

— วะฮะฮะฮ่า! ☆ หน้าตาก็ดีนะ แต่เสียงร้องเพลงเพี้ยนสุด ๆ ไปเลย! สุดยอด!

— แต่เสียงนายก็เพราะนะ ฝึกไปหน่อยเดี๋ยวก็ดีขึ้น! ฉันชอบเสียงนายสุด ๆ ไปเลยล่ะ ♪

หลังจากนั้น ก็ได้ยินเสียงตัวเองตะโกนเพราะรำคาญ ตามมาด้วยเสียงโยนข้าวของ ก็คงจะใส่หมอนั่นนั่นแหละ ประกอบกับเสียงหลบของที่โดนเขวี้ยงใส่ ต่อไปเรื่อย ๆ ...

ขนาดท่ามกลางอะไรแบบนั้น เสียงดนตรีก็ยังเล่นต่อไปอย่างไพเราะ คงไม่มีร้านไหนเอาอะไรแบบนี้ไปขายหรอก ไม่ใช่ในแบบที่ดีก้วยน่ะ ในจักรวาลที่กว่างใหญ่ขนาดนี้ มันก็เป็นแค่โน้ตไม่กี่ตัวนั่งไร้ประโยชน์อยู่ในไอพอดเก่า ๆ เครื่องนึง

หลังฟังเสียงสะท้อนของตัวเองในอดีต ผมก็เดินต่อไปตามแนวหาดที่มืดหม่น ดูไร้ซึ่งสิ่งมีชีวิตใด ๆ

หมอนั่นก็เหมือนเด็กจริง ๆ ล่ะ เล่นเพลงพวกนั้นมาเพียงแค่เพราะอยาก ไม่ได้ไม่ชอบเพลงหมอนั่นหรอก จริง ๆ ก็ชอบนิดนึงด้วยซ้ำ

ผมไม่ใช่คนไม่รักษาหน้า จะมานั่งบอกว่า "ฉันชอบนาย" ก็คงไม่ใช่ แถมนิสัยเย่แบบนี้ เคยด้วยเหรอที่จะบอกความรู้สึกดี ๆ จากตัวเองให้ใครแบบตรง ๆ น่ะ

แต่ถึงยังไง เพลงที่แต่งมาก็ไม่ได้แต่งให้ใครก็ไม่รู้ฟัง แน่นอนว่าไม่ได้แต่งหาเงินด้วย... อย่าน้อยหมอนั่นก็คงแต่งมาให้ผม แต่งมาให้พวกเรา

ก็คงเป็นเหตุผลที่ชอบล่ะนะ

ที่เราสามารถมานั่งร้องเพลงที่นายแต่งมาด้วยกันได้น่ะ — นั่นแหละคือความสุขของฉัน

แต่

ดาบที่เคยคมกริบก็ขึ้นสนิมจากน้ำตาของตัวนายเอง และหักเป็นสองส่วนจากความหวังร้ายของคนอื่น

เขาสู้ต่อไปไม่ได้แล้ว Knights คงไม่สามารถที่จะสร้างบทเพลงที่สมบูรณ์ได้อีกต่อไป มันโดนทำร้าย หักงอ และพังลงไปแล้ว

แต่สิ่งที่เขาทิ้งไว้น่ะ ไม่ว่าจะน้อยนิดแค่ไหน มันก็คงอยู่ต่อไป ในไอพอดเครื่องนี้ ใน Knights ที่กำลังตายจากไป... และก็ในตัวฉันเอง

พอเข้าใจทุกอย่างหมดแล้ว อย่างเดียวที่เหลือก็แค่เดินไปสู่สมรภูมิสุดท้ายด้วยความภาคภูมิใจ ถึงความภูมิใจที่ว่ามันจะเป็นแค่อะไรที่แสร้งขึ้นมาก็เถอะ

ถึงจะโดนทั้งโลกประนามใส่

ถึงแม้ตัวเองจะทุเรศลงแค่ไหนก็ตาม จะเอาตัวเองไปทำเรื่องร้ายแค่ไหนก็ตาม

เพราะแค่คนคนนั้นที่เคยมีตัวตนอยู่ เคยบอกว่าเขาชอบฉัน — เคยบอกว่าฉันหน้าตาดี ถึงจะแค่ช่วงเวลาสั้น ๆ มันก็ยังเป็นช่วงเวลาที่อยู่ในชีวิตของฉัน... เวลาที่ฉันได้รับการยอมรับ จนถึงขั้นที่ดีใจที่ได้เกิดมา

ฉันไม่อยากทำเหมือนมัน 'ไม่เคยเกิดขึ้น' หรอก

ฉันจะไม่เดินก้มหน้าอย่างอับอายอีกต่อไปแล้ว

ถึงมันจะเต็มไปด้วยคราบเลือดในตอนจบ ถึงฉันจะต้องเดินด้วยตัวคนเดียว

เมื่อโอซามะก็ไร้ประโยชน์ไปแล้ว...

ถึงจะเหนื่อยหน่อย แต่ก็ต้องสู้ในนามของเขาน่ะนะ

---
###  Credits
* Original JP:  目目目
* Base English: [maluridae](https://maluridae.dreamwidth.org/38797.html)

### Translation Notes
* TBA
